---
title: "Falketind, via pionerruten (2067 moh) "
date: 2015-07-31
slug: Falketind
tags:
- falketind
---
To ganger har jeg vært på toppen av Falketind (2067 moh). Første gang gikk jeg normalruten via Koldedalen og opp ved det såkalte "Andrevatnet". Jeg har også etter det snudd en gang ved Andrevatnet pga regn og såpeglatte sva. Siste tur gikk vi en mye kortere og mer behagelig rute, den såkalte "pionerruten".  

Turen til Falketind over Falkebreen var 13.3 km lang og 985 høydemeter.

![](/images/Logger/Falketind.jpg)
![](/images/Logger/Falketind_eval.jpg)

Det var frokost på Fondsbu kl 0730 og en noe grå værmelding. Vi kjørte fra Fondsbu og inn i Koldedalen ca 0815 og parkerte bilene så langt inn som det var mulig. Spaserturen startet kl 0840 og kl 1830 var vi tilbake ved bilene etter endt tur. Det ble mye venting på denne turen pga kø opp. Laget med fører fra Fondsbu så nesten ut til å løpe både opp og ned.

{{< wide-image src="/images/Falketind/nr1.jpg" title="Foto : Thomas - den majestetiske Falketind i høstfarger." >}}
{{< wide-image src="/images/Falketind/nr12.jpg" title="Foto : Thomas - den majestetiske Falketind i høstfarger." >}}

Det var mye snø i fjellet på denne siden av Jotunheimen. Turen over Falkebreen gikk på snø, men vi spaserte allikevel pga sikkerheten, knytt sammen i tau.

{{< wide-image src="/images/Falketind/nr2.jpg" title="Foto : Peer Sjødis - flere taulag som skal opp på Falketind. Laget med fører fra Fondsbu" >}}

Turen opp Pionerruta er relativt enkel klyving. Det er noen utsatte og luftige partier og sikring er tilrådelig. For vår del var det aldri noe spørsmål om vi skulle sikre eller ikke.

{{< wide-image src="/images/Falketind/nr3.jpg" title="Foto : Einar Elvsæter - opp dit skal vi. Enkel klyving" >}}

Det var tre "turlag" opp ruta i denne dagen og det blir det venting av. Her venter vi på vår tur. Det er mulige å velge flere ruter opp fjellet. Starten er lik for alle, men litt opp i fjellet er det mulig å velge litt forskjellige ruter. For å unngå kø opp hele veien valgte vi en litt annen rute enn de to andre lagene når vi kom ca midt opp i ryggen.

{{< wide-image src="/images/Falketind/nr4.jpg" title="Foto : Einar Elvsæter - siste del av Pionerruten opp." >}}

På vei opp. Her er det mange gode tak i fjellet. Sikring med tau er det tryggeste for å ha marginene på vår side dersom en uforutsett hendelse skulle skje.

{{< wide-image src="/images/Falketind/nr5.jpg" title="Foto : Thomas - DNT kursledere." >}}

Solen tittet også frem et par ganger.

{{< wide-image src="/images/Falketind/nr6.jpg" title="Foto : Peer Sjødis - Falketind i tåka. Bildet er tatt på ryggen etter klatring." >}}

Etter klyveetappen kommer vi opp på ryggen mellom Falketind og Stølnostinden på oversiden av Stølnosbreen.  Noen tar begge toppene når man først er her oppe. Det var ikke endel av vår plan så det ble med toppen av Falketind.

{{< wide-image src="/images/Falketind/nr7.jpg" title="Foto : Peer Sjødis -utsikt fra toppen av Falketind." >}}

Utsikten fra Falketind er også en av de bedre.

{{< wide-image src="/images/Falketind/nr8.jpg" title="Foto : selvutløser med Thomas sitt kamera - 1 av 2 topper done." >}}

Returen fra Falketind er samme vei som vi kom opp. To eller tre rappeller før vi er nede på breen igjen. Her skal man også være litt forsiktig hvor man setter bena slik at man ikke utløser steinsprang som kan treffe de under. Jeg hadde vel det man kaller "griseflaks". Jeg var nesten kommet helt ned da en større stein løsnet lengre opp i fjellet. Den hadde retning rett mot meg men spratt heldigvis forbi få meters klaring til meg. Ved steinsprang så skal man trykke fjeset inn i fjellet for å gjøre seg så liten som mulig. Jeg rakk ikke det, men heldigvis ble jeg ikke truffet.

{{< wide-image src="/images/Falketind/nr9.jpg" title="Foto : Thomas - blått vann på Falkebreen." >}}

Første rappell ned.

{{< wide-image src="/images/Falketind/nr10.jpg" title="Foto : Einar Elvsæter - første rappell ned toppen av Pionerruten." >}}

Under er et bilde fra min første tur på Falketind. Da gikk turen inn via Andrevatnet.

{{< wide-image src="/images/Falketind/nr11.jpg" title="Falketind kan såvidt skimtes i skyene mot himmelen." >}}
